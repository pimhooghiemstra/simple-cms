---
language: Nederlands
title: Hoofdstuk 7
description: Bjorn en Eline gaan samen skiën. Aangezien ze het zo goed kan, stelt
  Bjorn voor om off piste te gaan. Maar het weer slaat om en ze komen terecht in een
  lawine. Ze komen eruit, maar het pad terug naar het dal is afgesneden en ze kunnen
  alleen nog naar de berghut.
published: true

---
**Heden**

Tegen het middaguur is Eline weer terug in het hotel. Het skiën was heerlijk, ze heeft de draad snel kunnen oppakken en het voelde erg vertrouwd. Ze ziet Bjorn al staan wachten in de lobby en gezamenlijk gebruiken ze de lunch. Bjorn vertelt over zijn ochtend. De privéles van mevrouw Arends was een drama. Eerst wilde ze tot drie maal toe niet in de lift stappen. Bang geworden van een kleine valpartij vlak voor hen dacht ze klaarblijkelijk dat dit haar ook zou overkomen. Daarna was het geduld betrachten. En wachten. Op de saaie, groene piste was het druk en er vanaf skiën was geen pretje. 

'Ik ben benieuwd hoe jij skiet, want zoals het vanmorgen ging.' Hoofdschuddend loopt Bjorn richting de liften en Eline loopt achter hem aan.

'Even wennen, maar het ging daarna weer als vanouds. Ik verbaasde mezelf en heb alle pistes gedaan.'

Bjorn kijkt glimlachend om en steekt zijn duim op. 'Dat klinkt goed. Kijk daar is de lift, als we snel zijn kunnen we nog mee naar boven.' En op een drafje, met zijn spullen op zijn rug hotsend loopt hij naar de lift. Eline volgt opnieuw. Als ik maar goed genoeg ben. Ze had wel vertrouwen in zichzelf, maar Bjorn was toch een echte skileraar. Ze zouden het snel genoeg weten.

Samen met nog een groep andere skiërs stappen ze in de lift. Het is rumoerig en er klinken opgewonden stemmen over hoe fantastisch het is. En hoe slecht Diederik het er vanaf bracht omdat hij gisteren te lang in de apres-ski bar had gehangen. Gelukkig gaat de skilift snel naar boven en kunnen ze er weer uit.

Bjorn stelt voor om op de rode piste te beginnen en laat haar voorgaan. Het uur van de waarheid, denkt Eline en ze glijdt naar beneden. Zwierend en gemakkelijk skiet ze de piste af en binnen korte tijd is ze alweer beneden. Ze kijkt achterom en ziet Bjorn aankomen. In een wolk van sneeuw komt hij naast haar tot stilstand.

'Dat ging hartstikke goed, wat dacht je van de zwarte piste?' roept hij enthousiast. En hij maakt aanstalten richting de lift. 

'Ja hoor, ik kom,' zegt Eline.

De zwarte piste is steiler, ijziger en een stuk moeilijker, maar Eline komt er heelhuids vanaf. Bjorn is onder de indruk en steekt dat niet onder stoelen of banken.

'Wow, je kan echt goed skiën'.

'Jij kan het anders ook goed,' zegt ze, 'stukken beter dan Kjeld in elk geval,' floept ze er daarna uit. Bjorns gezicht betrekt en ze denkt meteen dat had ik niet moeten zeggen. Maar hij schudt zijn hoofd en de glimlach keert terug. 

'Zullen we nog een keer? Ik stel voor om een stukje off piste te gaan, dan kan ik je de mooiste stukken laten zien.'

En opnieuw nemen ze de skilift naar boven. Off piste staat natuurlijk niet aangegeven, maar Bjorn kent de streek, de bergen en de dalen en neemt ook nu weer de leiding. Het begint lichtjes te sneeuwen. Eline vindt het wel spannend. Door de spanning en het buiten zijn kan ze de ellende met Kjeld even buitensluiten.

Wanneer ze een eerste gave afdaling hebben gedaan gaat het harder sneeuwen. 

'Kunnen we straks nog wel terug,' vraagt Eline. Bjorn haalt zijn schouders op en geeft aan dat hij denkt dat het wel kan. 

'Bovendien,' verzekert hij haar, 'ik weet hier de weg dus er kan ons niks overkomen.' 

Maar de lucht is nu al behoorlijk grijs en het weer lijkt steeds slechter te worden. Het is heel snel gegaan. Veel sneller ook dan Bjorn had verwacht zo te zien, want hij kijkt steeds omhoog.

'Ik zou wel terug willen, het lijkt me niet echt verantwoord', zegt Eline na het volgende gave stuk dat ze hebben geskied.

Plotseling krast er een bliksemschicht door de lucht, gevolgd door een keiharde knal. Geschrokken blijven Bjorn en Eline staan. Ze kijken om zich heen om te zien wat er gebeurd is. In de verte klinkt een zacht gerommel dat snel harder wordt.

'Oh shit,' roept Bjorn, de bliksem is ingeslagen, er komt een lawine aan. We moeten snel die kant op, dan zijn we nog op tijd bij de berghut.'

'Is het ver?' vraagt Eline. Maar Bjorn geeft geen antwoord en is alweer verder geskied. Het gerommel wordt harder terwijl ze snel achter hem aan gaat. De sneeuw onder hun ski's begint te schuiven. Van links komt een grote hoop sneeuw hun kant op. Waar komt die sneeuw ineens vandaan denkt Eline nog. Ze voelt dat ze mee schuift op de losse sneeuw en tegelijk lijkt ze niet meer vooruit te komen. Ze krijgt een harde duw in haar rug. 

Daarna wordt alles zwart.

Even later gevolgd door een harde knal van de airbag van Bjorn die een soort kamertje onder de sneeuw maakt. Ze zitten dicht op elkaar gepropt en het is aardedonker. Maar ze hebben lucht onder de sneeuw en dat is het voornaamste.

Eline hoort een zachte klik en ziet het gezicht van Bjorn vlakbij. 'Gaat het,' vraagt hij.

Ze is behoorlijk in paniek maar weet zichzelf te kalmeren. Natuurlijk gaat het niet, denkt ze bij zichzelf. Ik heb me laten meeslepen en nu zitten we off piste, in de middle of nowhere onder de sneeuw van een lawine.

'Hoe diep zitten we? Kunnen we eruit?' brengt ze uit. Bjorn denkt na maar antwoordt niet meteen. Hij rommelt wat met zijn rechterhand en trekt een schep tevoorschijn.

'Ik denk dat we zo weer in veiligheid zijn als ik ons een uitweg kan scheppen. Hou jij die zaklamp vast?' En hij zet de schep in het dak van hun sneeuwkamertje. Eline rilt van de kou als er sneeuw van het dak op haar hoofd en in haar nek belandt. Bjorn graaft stug door. Hij heeft dit blijkbaar eerder gedaan want hij lijkt niet in paniek. Of hij laat het niet merken, denkt ze.

Na een tijdje graven lijkt de sneeuw wat lichter te worden. 'Ik ben er bijna, denk ik,' zet Bjorn en hij graaft verder. Even later is hij uit het gat naar boven geklommen en draait hij zich om. Hij zakt op zijn knieën en steekt zijn armen uit om haar te helpen uit het gat te komen. Bevrijd uit hun kamertje onder de sneeuw kijken ze om zich heen. Het sneeuwt nog steeds. Eline heeft geen idee van de richting. Maar Bjorn maakt aanstalten om te gaan lopen. 'Kun je lopen? Het is een klein stukje naar de berghut.'

'Waarom gaan we niet terug naar de piste en het dorp?' vraagt Eline zich hardop af. Maar Bjorn laat het haar zien. Er is geen terugweg meer, de lawine heeft de trail afgesneden. Er is dus maar een mogelijkheid en dat is de berghut.

Verkleumd, geschrokken en bang loopt ze achter Bjorn aan naar de berghut waarvan ze de omtrekken tussen de sneeuw maar net kan zien.