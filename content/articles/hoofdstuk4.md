---
title: Hoofdstuk 4
description: Eline gooit het over een andere boeg als ze Bjorn 's ochtends bij het
  ontbijt aanspreekt. Ze weet hem ervan te overtuigen om haar 's middags mee te nemen
  buiten de piste om te skiën. Maar het weer slaat om en ze komen terecht in een lawine.
  Ze komen eruit, maar het pad terug naar het dal is afgesneden en ze kunnen alleen
  nog naar de berghut.
language: Nederlands

---
**Heden**

's Ochtends is het bewolkt, koud en droog. De wind maakt het guur. Bjorn loopt door de gangen van het hotel richting de ontbijtzaal. Eerst ontbijten en dan maar eens zien wat de dag brengt.

Aan de andere kant van het hotel, in een vleugel die uitkijkt over het dal met aan weerszijden de uitgestrekte, besneeuwde bergtoppen, gaat de deur van een andere hotelkamer open. Eline komt te voorschijn en trekt de deur in het slot. Ook zij maakt zich klaar om te gaan ontbijten. Ze heeft slecht geslapen vannacht en weet zich eigenlijk geen raad met de situatie. Ze moet Bjorn nog een keer confronteren en om hulp vragen, maar wanneer dan?

In de ontbijtzaal is het niet echt druk. Het buffet is heel goed gevuld met een uitgebreide selectie broodjes, beleg, diverse soorten koffie, thee en sap, yoghurt, kwark en fruit. Ze ziet Bjorn meteen zitten als ze binnenloopt. Hij zit met zijn rug naar de deur en heeft haar nog niet opgemerkt. Hij is bovendien verdiept in zijn krant. 

Eline kiest een croissantje uit en grist een kuipje boter en jam mee. Een kop koffie om het af te maken en gemaakt vrolijk loopt ze door de ontbijtzaal. Bij het tafeltje van Bjorn blijft ze staan en zegt: 'Hé, zit jij ook in dit hotel? Sorry hoor voor mijn gedrag van gisteravond. Het was een lange dag geweest en ik was niet meer op mijn best. Nu ik weer lekker geslapen heb wil ik graag op een normale manier met je kennis maken, mag ik bij je komen zitten?'

Bjorn draait zich om en kijkt haar aan. Hij ziet daadwerkelijk een heel andere vrouw voor zich staan in vergelijking met gisteravond en denkt waarom ook niet. 'Ja, prima.' Hij verontschuldigd zich niet voor zijn gedrag van gisteren, maar is eerder nieuwsgierig naar zijn kersverse tafelgenoot.

'Wat een toeval dat we allebei in dit hotel zitten. Dus jij bent skileraar?' vraagt Eline. Bjorn knikt en laat vallen dat hij zo al zijn eerste les heeft: 'Dus ik moet er zo vandoor om me klaar te maken'.

'Wat voor lessen heb je vandaag op de planning staan?' vraagt Eline, waarop Bjorn vertelt over de privéles van mevrouw Arends en de groep kinderen die hij 's middags les gaat geven. 'Die kleintjes, dat is altijd zo leuk. Die kun je binnen een paar dagen leren om die hellingen af te sjezen. Niets zo gaaf als die vrolijke gezichtjes als ze beneden aan komen!'

'Oh, dat lijkt me ook heel leuk. Ik ski al mijn hele leven en heb het ook vroeger op skiles geleerd. Wat was dat gaaf ja! Maar het is nu alweer een poosje geleden dus ik zal nog wel even moeten oefenen'.

Bjorn kijkt verbaasd. 'Blijf je hier dan?'

'Tja, ik ben er nu toch. Ik heb alleen geen ski's meegenomen. Maar goed, die kun je huren toch?'

Helemaal enthousiast zegt Bjorn: 'ja, tuurlijk, die kun je hier overal huren. Maar ik zou niet naar die zaak van Hal gaan, dan wordt je afgezet. Ga ernaast. Die hebben de beste spullen, zeg maar dat ik je heb gestuurd, dan krijg je nog korting ook. En misschien kan ik je nog wel wat leren dan!'

Eline bedenkt dat dit het moment is, knipoogt naar hem en vraagt dan op de man af: 'Dat ga ik doen, bedankt voor de tip! Heb je dan 's middags misschien nog even wat vrije tijd om er samen op uit te trekken?'

Bjorn twijfelt. Enerzijds trekken de gebeurtenissen van gisteravond voor zijn geestesoog langs. Hij beseft dat er alleen maar ellende van kan komen. Anderzijds is deze Eline een aantrekkelijke vrouw die klaarblijkelijk goed kan skiën en het is een stuk leuker om met haar op pad te gaan dan de skilessen die hij verder vandaag gepland heeft staan. De nieuwsgierigheid wint en hij gaat akkoord.

'Ja, dat lijkt me wel wat. Ik ben tegen half twaalf hier terug voor de lunch en dan heb ik tot half 3, dan komen die ukkies'. Bjorn staat op en verontschuldigd zich: 'Ik moet er nu vandoor anders kom ik te laat voor de privéles. Tot straks!'

'Nou dat klinkt goed', zegt Eline, 'dan ga ik mijn skispullen huren en zorg ik dat ik klaar sta. Ik zal vanmorgen vast wat oefenen.' Ze eet de rest van haar croissantje op en drinkt haar koffie op.