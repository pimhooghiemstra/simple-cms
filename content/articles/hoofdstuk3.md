---
title: Hoofdstuk 3
description: Ontmoeting tussen Eline en Bjorn. ‘s Avonds in de après-ski bar ontmoeten
  ze elkaar voor het eerst. Hij heeft haar niet eerder ontmoet en weet niet dat ze
  bij Kjeld hoort. Maar daar komt hij snel achter, maar wil er opnieuw niks mee te
  maken hebben als ook zij hem om hulp vraagt. Eline gaat zelf aan de slag met de
  USB stick.
language: Nederlands

---
**Heden**

De sfeer is uitgelaten. De muziek erg hard en het gemorste bier kleeft aan Bjorn's schoenen. Het is zijn ding niet die après-ski. Te veel luidruchtige, oppervlakkige lui naar zijn smaak en ze staan ook te dicht op elkaar. Maar hij moet nog even overleggen over zijn schema voor de komende dagen met John. Gelukkig duurt dat nooit lang. Maar eerst tussen die beschonken figuren door. Halverwege de feesttent, dicht bij de bar, valt zijn oog op haar. Een aantrekkelijke jonge vrouw die alleen aan de bar zit. Dat zal wel niet lang duren. Aandacht genoeg hier voor zulke dames denkt hij, en loopt door naar achteren.

John is er al en ze bespreken de verschillende lessen. Morgen heeft hij eerst mevrouw Arends die 3 dagen privéles heeft gereserveerd, gevolgd door een vrij blok. Dan kan hij mooi wat corvee doen. ‘s Middags is er een nieuwe les ingepland, een groepje van zes kinderen. Dat zijn de leukste lessen: die kleintjes kun je tenminste nog echt leren skiën. Tenminste, als ze er een beetje zin in hebben. Maar hij heeft zo z’n trucjes om ze erbij te houden dus dat gaat goed komen.

Zoals verwacht zijn ze zo klaar met het schema. De dagen na morgen herhaalt het patroon zich. Privéles in de morgen en een groepje kinderen in de middag met daartussen wat vrije tijd. Lekker om zo de eerste week te starten. Dan kan hij er zelf ook een beetje inkomen en dat gedoe met Kjeld langzaam een plek geven. Het gesprek, en vooral hoe het eindigde, is hem al tijdens de reis dwars gaan zitten. Hij spoelt zijn koffiekopje af en gaat nog even aan de bar zitten voor een biertje.

Julia staat achter de bar de glazen te spoelen en te drogen. Achter elkaar gaan de glazen 3 maal heen en weer door de spoelbak, omgekeerd op het waterspuitje en in het afdruiprek. Het lijkt een geoliede machine. Maar dat moet ook wel, want daar is alweer de volgende vrolijke Frans die een meter bier komt bestellen. De glazen staan in gelid naast de tap. Een voor een verdwijnen ze eronder en het goudgele gerstenat kolkt in het glas. Na 13 glazen klapt de tap weer dicht, wordt er 30 euro afgetikt en is er weer een tevreden klant.

Als Julia hem in het oog krijgt tapt ze snel een biertje voor hem en brengt die naar zijn plek aan de bar.

'Hé Bjorn, lang niet gezien. Gaat het weer beginnen?'

'Ja, ach, je weet hoe dat gaat,' zegt Bjorn en schudt zijn hoofd. 'Zodra het koud weer wordt is mijn plaats hier. In dit dorp op de piste'.

Julia kijkt hem nog even aan. 'Scheelt er wat?'

Bjorn geeft niet direct antwoord en dat is zijn redding. Aan de andere kant van de bar wordt al weer luid gejoeld om aandacht en dat is het teken voor Julia om zich die kant op te spoeden. Ze staat vanavond alleen achter de bar en het is druk. Een echt gesprek zat er dus ook niet in. Gelukkig maar, want Bjorn heeft er nu ook even geen zin in. Het enige waar hij behoefte aan heeft is een warme douche en dan zijn bed.

'Ben jij Bjorn,' hoort hij dan achter zich. Zacht gesproken en met een aarzeling in de stem, alsof de vraagsteller het niet kan geloven. Hij draait zich om en voor hem staat de jonge vrouw die hij eerder aan de bar zag zitten.

Van dichtbij ziet ze er nog beter uit dan eerder, toen hij slechts een korte blik op haar geworpen had. Wat zou ze van hem willen? Er is maar een manier om daar achter te komen. Hij schudt de vermoeidheid van zich af en tovert een glimlach op zijn gezicht die meestal bedoeld is voor zijn pupillen van de skiles.

'Ja, dat klopt, ik ben Bjorn. Ga zitten, wil je wat drinken?' 

Ze schudt haar hoofd. Nu pas ziet hij dat ze staat te trillen op haar benen.

'Kunnen we misschien even ergens rustig praten?' vraagt ze zachtjes.

Bjorn staat op en wenkt haar mee naar achteren, in het kantoortje waar hij daarnet nog met John de planning door had genomen.

'Ga zitten', zegt hij nogmaals, terwijl hij aan de rommelige tafel plaatsneemt. Ze gaat ook zitten en zucht eens diep.

'Ok, je zult me wel raar vinden, maar ik ben al een paar dagen naar je op zoek en nu kom je hier vanavond ineens binnenlopen. Kjeld zei dat jij me verder kon helpen'.

Het komt er in rap gemompel uit maar Bjorn is er behoorlijk van in de war. Kennelijk zoekt ze hem en kent ze zijn broer. Hij vervloekt Kjeld met zijn problemen die ook al door zijn hoofd spookten de laatste dagen.

'Waar ken je Kjeld van?'

'Hij is mijn vriend, we zijn een paar maanden samen. Ik heet Eline.' 

Ze valt weer stil en het lijkt niet alsof ze meer gaat zeggen. Blijkbaar moest ze even de woorden zoeken of moed verzamelen, want nu gaat ze verder.

'Ik heb een USB stick gevonden en daar stond op dat jij me verder zou kunnen helpen. Oh god, zit Kjeld in de problemen?'

Het wordt Bjorn een beetje te veel. Eerst komt Kjeld uit het niks bij hem op bezoek en nu is het de beurt aan zijn vriendin. En hij heeft haar niet eens genoemd bij hem thuis eerder die week. Bruusk staat hij op en gromt.

'Kjeld zit altijd in de problemen en het is altijd dezelfde die die problemen voor hem kan oplossen, ik. Maar ik ben er klaar mee. Ik heb het hem van de week ook al gezegd. Ik doe het niet. Niet meer.'

En daarmee is voor Bjorn de kous af. Hij loopt het kantoortje uit, door de kroeg, naar buiten.

Eline blijft geschokt zitten alvorens ze weer tot zichzelf komt en zich beseft dat ze hier helemaal niet hoort te zijn. Ze staat op en loopt terug naar de bar. Julia kijkt op als ze het kantoortje uitkomt en vraagt of alles goed is.

'Ja hoor, best', liegt Eline en wringt zich tussen de nu behoorlijk aangeschoten jongeren door naar buiten. Zigzaggend tussen de hopen sneeuw door ploetert ze richting haar hotel. Op haar kamer zakt ze op haar bed neer en huilt. Ze denkt aan de laatste paar dagen en hoe haar leven zo op haar kop staat dat ze nu midden in de winter in Zwitserland op de piste zit.

Zo hadden ze het toch niet bedacht, Kjeld en zij. Ze hadden plannen gemaakt. Weg uit Nederland en opnieuw beginnen op een nieuwe plek. Een warme en zonnige plek. Misschien was ze naïef geweest, maar ze had echt gedacht dat Kjeld het allemaal wel voor elkaar zou krijgen. Zijn plan was heel goed, maar ja, wat wist zij nou helemaal van dat soort zaken. En nu zat zij hier en waar hij was was een groot raadsel. Was hij nog in Nederland? Leefde hij überhaupt nog wel?

Het enige aanknopingspunt dat ze op dit moment had was de gevonden USB stick en het contact met Bjorn. Hoewel het er niet op leek dat die ook maar een vinger zou gaan uitsteken om haar te helpen.

Ze pakte haar laptop en stak de USB stick aan de zijkant in het apparaat. Vervolgens zat ze tot diep in de nacht te zoeken wat de informatie kon betekenen. Het was een grote puzzel, maar langzaamaan kwam er enige duidelijkheid in de chaos. Ergens in haar onderbewustzijn begon zich een plan te ontvouwen. Een plan waarmee ze verder kon. Misschien kon ze Kjeld er niet mee terugvinden, maar ze moest iets proberen.

Ze besloot dat ze morgenochtend als eerste zou proberen om weer in contact met Bjorn te komen. Hij zou haar toch echt moeten kunnen helpen. Waarom had Kjeld daar anders zo op aangedrongen?